<div class="containerCenteredNotFullWidthSmaller paddingMobile">
  <div class="article">
    <div>
      <section>
        <p>
          Instytucja zasiedzenia to instrument korekty stanu prawnego, w związku
          z trwającą przez długi czas niezgodnością między rzeczywistym stanem
          posiadania, a formalnym stanem własności.
        </p>
        <p>
          Zasiedzenie jest to nabycie własności poprzez ciągłe posiadanie rzeczy
          w czasie określonym przez ustawę.
        </p>
        <p>
          Zasiedzenie podobnie jak przedawnienie, przemilczenie i prekluzja jest
          jedną z instytucji „dawności” oraz jednym ze sposobów nabycia
          określonego prawa wskutek upływu czasu. Zasiedzenie służy nabyciu
          własności przez posiadacza na skutek jego długotrwałego posiadania,
          przy spełnieniu wszystkich wymaganych prawem przesłanek. Umożliwia
          ono, sankcjonując stan faktyczny, usunięcie długotrwałej niezgodności
          między stanem prawnym a stanem posiadania. Na skutek zasiedzenia,
          które następuje ex lege, dotychczasowy uprawniony traci swoje prawo, a
          nabywca uzyskuje je niezależnie od niego.
        </p>
        &googleSmall&
        <p>
          Instytucja zasiedzenia została uregulowana w przepisach art. 172-176
          kodeksu cywilnego (dalej powoływany jako k.c.). Zgodnie z art. 172
          k.c. posiadacz nieruchomości nie będący jej właścicielem nabywa
          własność, jeżeli posiada nieruchomość nieprzerwanie od 20 lat jako
          posiadacz samoistny, chyba że uzyskał posiadanie w złej wierze. Jeżeli
          mamy do czynienia z posiadaczem w złej wierze, wtedy okres zasiedzenia
          wynosi 30 lat. Z przepisu tego wynika, że przesłankami nabycia
          własności rzeczy nieruchomej w drodze zasiedzenia są: posiadanie
          samoistne nieruchomości, upływ określonego w ustawie terminu oraz
          dobra lub zła wiara nabywcy, od której zależy długość terminów
          zasiedzenia.
        </p>
        <p>
          Podstawowym wymaganiem, które ustawa przewiduje dla nabycia własności
          nieruchomości przez zasiedzenie, jest by posiadacz władał daną
          nieruchomość jako posiadacz samoistny. Posiadaczem samoistnym jest
          ten, kto nią faktycznie włada jak właściciel (art. 336 k.c.). Innymi
          słowy posiadaczem samoistnym jest ten kto włada rzeczą samodzielnie,
          we własnym imieniu, we własnym interesie. Przy ustalaniu charakteru
          posiadania kierować się trzeba okazywanym na zewnątrz wobec otoczenia
          zachowaniem się posiadacza. Dla otoczenia musi być zatem widoczne, że
          posiadacz nieruchomości czuje się jak właściciel nieruchomości i
          wykonuje wobec niej zarówno uprawnienia jak i obowiązki właściciela.
          Zewnętrznymi przejawami samoistności posiadania mogą być m.in.
          zabudowanie i ogrodzenie działki gruntu, czy też opłacanie podatku od
          nieruchomości. W orzecznictwie sądowym (por. wyrok SN z dnia 19
          grudnia 2000 r., V CKN 164/00, wyrok SN z dnia 18 września 2003 r., I
          CK 74/02) wskazuje się, że posiadanie samoistne polega na wykonywaniu
          przez posiadacza czynności faktycznych wskazujących samodzielny,
          rzeczywisty, niezależny od woli innej osoby stan władztwa.
        </p>
        <p>
          Z przepisu art. 339 k.c. wynika domniemanie się samoistności
          posiadania, co oznacza, że wnioskodawca musi jedynie udowodnić, że
          posiadał nieruchomość przez określony okres czasu, a właściciel
          nieruchomości przeciwko któremu biegnie zasiedzenie powinien natomiast
          wykazać przed sądem, że posiadanie nie było samoistne, albo że
          nastąpiło przerwanie biegu zasiedzenie. Jeżeli właściciel
          nieruchomości tego nie udowodni sąd powinien orzec zasiedzenie. Aby
          doszło do nabycia nieruchomości przez zasiedzenie, posiadanie
          samoistne powinno trwać nieprzerwanie przez oznaczony w ustawie okres
          czasu. Posiadanie samoistne musi mieć charakter posiadania ciągłego.
          Jednak należy wskazać, że przemijająca przeszkoda przy wykonywaniu nie
          pozbawia go charakteru posiadania ciągłego.
        </p>
        <p>
          Czas potrzebny dla stwierdzenia zasiedzenia uzależniony jest od tego
          czy posiadacz nieruchomości, wnoszący o stwierdzenie zasiedzenia
          pozostawał w dobrej, czy w złej wierze. Dla zasiedzenia nieruchomości
          w złej wierze potrzeba lat 30, jeżeli posiadacz pozostawał w dobrej
          wierze wystarczy upływ lat 20. Dobra wiara polega na usprawiedliwionym
          w danych okolicznościach przekonaniu posiadacza, że przysługuje mu
          prawo własności (tak SN w uchwale z dnia 6 grudnia 1991 r., sygn. akt
          III CZP 108/91). Jeżeli ustawa uzależnia skutki prawne od dobrej lub
          złej wiary domniemywa się istnienie dobrej wiary (art. 7 k.c.).
          Oznacza to, że w postępowaniu o stwierdzenie nabycia własności w
          drodze zasiedzenia wnioskodawca ma pozycję uprzywilejowaną – musi
          jedynie udowodnić, że posiadał nieruchomość prze określony okres czasu
          – natomiast właściciel nieruchomości przeciwko któremu biegnie
          zasiedzenie powinien wykazać przed sądem, że osoba domagająca się
          stwierdzenia nabycia własności w drodze zasiedzenia była w złej
          wierze.
        </p>
        <p>
          Należy również pamiętać, że jeżeli właściciel nieruchomości, przeciwko
          któremu biegnie zasiedzenie, jest małoletni, zasiedzenie nie może
          skończyć się wcześniej niż z upływem dwóch lat od uzyskania
          pełnoletniości przez właściciela.
        </p>
        <p>
          Kolejną rzeczą, na którą należy zwrócić uwagę jest dopuszczalność
          przeniesienia posiadania. A zatem gdy podczas biegu zasiedzenia
          nastąpiło przeniesienie posiadania, obecny posiadacz może doliczyć do
          czasu, przez który sam posiada, czas posiadania swego poprzednika.
          Jeżeli jednak poprzedni posiadacz uzyskał posiadanie nieruchomości w
          złej wierze, czas jego posiadania może być doliczony tylko wtedy, gdy
          łącznie z czasem posiadania obecnego posiadacza wynosi co najmniej 30
          lat. Każdy kolejny posiadacz rzeczy wstępuje bowiem w posiadanie
          swojego poprzednika. Następstwo to obejmuje wszystkich poprzedników
          będących posiadaczami samoistnymi (tak postanowienie SN z dnia 29
          kwietnia 1987 r., III CRN 96/87).
        </p>
        <p>
          Jeśli zostaną spełnione przesłanki zasiedzenia, posiadacz samoistny z
          mocy prawa nabywa własność nieruchomości. Jednak przepisy prawa
          wymagają potwierdzenia powyższego stanu w drodze orzeczenia sądowego,
          a co za tym idzie, niezbędne jest złożenie wniosku o stwierdzenie
          zasiedzenia do sądu. Pomóc może w tym dobry adwokat od zasiedzenia.
        </p>
      </section>
    </div>
    <img
      class="responsiveImage noMobile"
      srcset="
        images/zasiedzenie-nieruchomosci-350x525.webp 3x,
        images/zasiedzenie-nieruchomosci-350x525.webp 2x,
        images/zasiedzenie-nieruchomosci-350x525.webp
      "
      src="images/zasiedzenie-nieruchomosci-1050x1575.jpeg"
      alt="Dom na skarpie"
    />
  </div>
</div>
